---
layout: post
title: "19-11-57"
date: 2014-04-24 03:05:12 +0100
comments: true
categories: 
---

Δέσποιναν Ταπακκούδη Χλώρακαν Πάφου
Τη 19-11-957

Αγαπητή μου γυναίκα,

Είμαι πάρα πολύ καλά δόξα σοι ο θεός, το ίδιον ελπίζω και σείς να είστε όλοι καλά. Σε περίμενα να σε δώ στην επίσκεψιν και λυπήθηκα πολύ που δέν ήρθες. Είναι η πρώτη φορά απο τρία χρόνια σχεδόν τώρα που περνά ο μήνας και δέν σε βλέπω. Αλλά δέν πειράζει. Αφού εσύ εθεώρησες καλόν έτσι να κάνης καλά έκανες. Αν περάσουν και δυό μήνες δέν είναι και πολύ. Τί να πούμε για άλλους που τους παίρνουν μακρυά και περνούν χρόνια να δούν τους δικούς τους. Ο θεός να βοηθά να είσθε καλά και στη υγεία και σ ́όλα και πλησιάζει ο καιρός που θ ́ανταμωθούμε μιά και καλά. Εξ ́άλλουη υπομονή και η εγκαρτέρηση μας εκαλλιεργήθησαν και εγυμνάστησαν μέσα μας, κατόπιν τριών χρόνων αναμονής, ούτως ώστε έχουμε την δύναμι και το θάρρος νομίζω να αντικρύζουμε με θάρρος και ηρεμίαν κάθε τυχόν δοκιμασίαν και εμπόδων μας παρουσιασθή εις την ζωήν.
Επήρα την επιστολήν σου που μου έστειλες μετά την λήψιν της επιστολής μου απο σέ της 20/10/57. Εις την επιστολήν μου εκείνην ίσως να μήν αντελήφθης τί ήθελα να σου πώ, και σου εξηγούμαι επειδή πέρασε ένας μήνας να πάρω επιστολή σου, και κάτι τέτοιο συνέβη και τον πρόπερασμένο μήνα ενόμισα ότι ήταν αμέλεια δική σου, ότι ίσως να σκέφτηκες μιά επίσκεψις και ένα γράμμα είναι αρκετά, και έφ ́όσον δικαιούμαι να παίρνω δύο γράμματα τον μήνα σκέφτηκα να σου γράψω, εάν εσύ θα στέλλης το ένα γράμμα να πής και σε κάποιον άλλον να μου στέλλη και το δεύτερον για να μή χάννω το δικαίωμα μου. Εσείς ίσως να μή γνωρίζετε πόσον διψά ο φυλακισμένος να πάρη μιάν επιστολήν και να μάθη λίγα νέα για το χωριό του, για τους συγγενείς του και για τους φίλους του. Διαβάζοντας το γράμμα σου σημαίνει ότι είσαι μπροστά μου και μου μιλάς. Το ίδιον συμβαίνει και για κάθε επ ιστολή οιουδήποτε άλλου προσώπου.
Πάντως όπως μου έγραψες δέν φταίς, εσύ μου έστειλες την επιστολήν. Εγώ διαφορετικά υπέθεσα και άν σε πίκραν συγχώρα με. Πάντως δέν εννοούσα με τα γραφόμενα μου ότι έχω παράπονα με άλλους ή ότι θέλω να παρακαλέσης άλλους να μου στείλλουν επιστολές, όχι τέτοιο πράγμα δέν εννοούσα, με παρεξήγησες. Εγώ τες δύο επιστολές σου κάθε μήνα θέλω να έχω και τότε θα ικανοποιούμαι απόλυτα, αλλά εξ ́άλλου και δέν μπορώ να πάρω περισσότερες απο δύο.
Πήρα και επιστολήν απο τον Βάσον και μου γράφει ότι επρόκειτο να παντρευτή τες 27 του Οκτώβρη. Είναι λέει πολύ ευχαριστημένος με την αραβωνιαστικιά του. Επιθυμεί πολύ λέει να βρεθή και εκείνος στο χωριό την ημέρα που θα αποφυλακισθώ για να γιορτάση μαζί με την Δέσποινα και τους άλλους την ημέρα την χαρμόσυνη. Δεν ξέρει γράφει πότε θάρθη στην Κύπρο, αλλά κάποτε λέει όπωσδήποτε θα βρεθούμε όλοι μαζί. Δέν μου γράφει ούτε τί δουλειάν κάμνει, ούτε άλλες λεπτομέρειες. Του έστειλα μιάν ευχετήριον κάρταν επι τη ευκαιρία των γάμων του, επιστολήν δέν του έστειλα. Γράψετε του ότι πήρα την επιστολήν του και ρωτάτε τον άν πήρε την κάρταν μου και χαιρετισμούς πολλούς. Θα σε παρακαλέσω πολύ Δεσποινού στο επόμενο σου γράμμα να μου στείλης και ένα κατάλογον ή να μου γράψης μέσα στο γράμμα ποίοι εμείναν να μας χρωστούσιν και πόσα ο καθένας. Μήν αμελήσεις. Δόσε ένα φιλί απο μένα στον Νίκον μου. Σόσε χαιρετισμούς πολλούς στον πεθθερόν μου, πεθθεράν μου, μητέραν μου, αδέρφια μας, Νικολήν,Χριστάκην, στον κουμπάρον τον Χαμπήν και πές του επήρα τη ε πιστολήν του και εχάρηκα πολύ για όσα μου γράφει και προ παντός για τα μωρά του.

Με αγάπην Χριστόδουλος

{% gallery %}
  {% galleryitem /images/1957/191157.jpg 'γράμμα πρώτη σελίδα' 'images' %}
  {% galleryitem /images/1957/191157B.jpg 'γράμμα πρώτη σελίδα' 'images' %}
{% endgallery %}
