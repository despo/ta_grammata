---
layout: post
title: "21-2-56"
subtitle: "Χριστόδουλος προς Δέσποιναν"
date: 2014-04-22 16:56:12 +0100
comments: true
categories: 
---

Δέσποινα Ταπακκούδη Χλώρακα – Πάφος

Αγαπητή μου γυναίκα,

Σου γράφω προτού πάρω την επιστολήν σου. Αυτές τες μέρες ελπίζω να την πάρω, και μόλις την πάρω θα σου στείλω και την κάρτα άν μου γράψεις σε ποιά πρόσωπα να την στείλω. Αν δέν μου γράψεις σ’ αυτήν την επιστολήν τα πρόσωπα, θα περιμένω την άλλην σου επιστολή την οποία πρέπει να μου στείλεις μόλις πάρης την δικήν μου.

Είμαι πάρα πολύ καλά δόξα σοι ο θεός, ελπίζω και εύχομαι και σείς να είσθε καλά. Την επιστολήν του περασμένου μηνός όπως σου είπα και στην επίσκεψιν δέν την επήρα. Όπως φαίνεται εχάθηκε. Δεν φαντάζεσαι πόσον στενοχωρέθηκα τον περασμένο μήνα που δεν επήρα τήν επιστολήν σου αφ’ ενός, και αφ’ ετέρου που άργησες ναρθής επίσκεψιν, αλλά φαντάζεσαι την χαράν μου που σας είδα να είστε καλά στην επίσκεψιν και σένα και το Νίκον μας.

Επειδή είσαι τόσον επιμελής στες επιστολές σου και επειδή μέχρι σήμερα δέν εχάθηκε επιστολή σου, γι’αυτό ένεκα του ότι δέν την πήρα τον περασμένο μήνα πέρασαν πολλές κακές σκέψεις και υπόνοιες πολλές απο τον νού μου. Ευτυχώς τίποτε δεν συνέβαινε και τώρα είμαι πολύ ευχαριστημένος και ευτυχής που είσθε όλοι καλά. Προσπάθα όσον μπορείς περισσότερον να περιποιήσαι, να προσέχης και να φυλάης τον εαυτόν σου και τον Νίκον μας, απο το κάθε τί. Το να είσθε εσείς καλά, αποτελεί για μέναν την ευτυχίαν μου και την χαράν μου, και μου ενδυναμώνει τες ελπίδες μου και το κουράγιο μου μέσα στα σίδερα της φυλακής μου. Πιστεύω απόλυτα ότι ο θεός θα βοηθήσει σύντομα να ανατείλουν καλύτερες ημέρες, ότι σύντομα θα ανταμωθούμε για να ζήσουμε περισσότερον αγαπημένοι και ευτυχισμένοι παρά προηγουμένως σε μιαν καλύτερη και ευτυχισμένην ζωή. Σήμερα είνε Πέμπτη που σου γράφω, είνε καλοκαιρινή μέρα με ωραίαν λιακάδα. Το πρωί αφού πήραμε το πρωινό μας, ένα αυγό, μαρμελλάδα και τσάι, διαβάσαμε την εφημερίδα Ελευθερίαν, η οποία μας δίδεται κάθε πρωί από την διεύθυνσιν, κατά τες 7 το πρωί δηλ. πρίν να πάμε στην δουλειά, μέχρι τες 11 1⁄2 οπότον σχολάσαμε αι πήραμε το μεσημεριανό μας, τταβάν και μακαρόνια του φούρνου.
Στην 1 1⁄4 πήγαμε στην δουλειά και σχολάσαμε στες 4, και αφού κάμαμε μία ώρα περίπατο στην αυλή μπήκαμε στες κάμαρες μας κατά τες 5 και πήραμεν το δείπνο μας, πελάφι πουργούρι, ψωμί και πορτοκάλι.
Αφού φάγαμε κάθισα και σου γράφω την επιστολήν μου αυτή. Ελπίζω και εύχομαι να σε βρή καλά και να σου δώση νέαν υπομονήν και ελπίδαν. Ο καιρός μας είναι πολύ καλός απο πολλών ημερών. Δέν υπάρχει ψύχρα και κατά την ημέραν υπάρχει ωραία λιακάδα. Είναι και οι άλλοι χωριανοί μας όλοι καλά, δώσε χειρετισμούς στους δικούς τους.

Ο χειμώνας όπως φαίνεται είναι πολύ λίγος και τα νερά σας θα είναι πολύ λίγα. Ώς εκ τούτου μήν φυτέψης πολλές ρέντες. Περιποιήθου και αραίωσε τες αγκινάρες να τες ποτίσης ένα δύο νερά που τελειώνουν γρήγορα, και φύτεψε και ότι άλλο νομίζεις εσύ.

Αν στερείσαι οικονομικά κάμε όπως σου είπα, και όταν έρθω αναλαμβάνω εγώ να τα κανονίσω. Μήν αμελήςνα υποβάλλεσαι είς ιατρικήν εξέτασιν εφ’ όσον το απαιτεί η κατάστασις της υγείας σου. Μόλις πάρης την επιστολή μου γράψε μου πότε θα έρθετε και σε ποιούς να στείλω την κάρταν. Γράψε μου λίγα νέα του χωριού, τα δικά σας νέα, πως ζήτε, πως εργάζεσαι κ.τ.λ. Δώσε πολλούς χαιρετισμούς στον Βάσον τον θείο μου, του Γιάννη και πές του να σου βρή αυτό το βιβλίον που σου γράφω για να μου το φέρης που θαρθής «Direct method English course» book. Το βιβλίον που σου έγραψα στο περασμένον γράμμα να μήν το φέρης, γιατί το βρήκα εδώ στην φυλακήν. Να μου φέρης και τες πέννες. Τίποτε άλλο δεν χρειάζομαι. Δόσε πολλούς χαιρετισμούς στον πεθερόν μου, πεθεράν μου, μητέραν μου, Ρεβεκκούν, Αντρείκκον, Στηλλούν, Μαρούλλαν, Νικολήν, Χαμπήν, Στασούν, στα αδέρφια μου και τες αδερφές μου, στην κουμέραν την Στασούν, Ελένην, Γιαννούλλαν, στους στετέδες μας, στες θείες και θείους μας στους κουμπάρους μας και κουμέρες μας και σ’όλους όσους ρωτούν για μέ. Εάν όπως μου είπε η πεθερά μου το χωράφι σας δώσουν καλή τιμήν δώστε το, είνε ευκαιρία και τοκίζης τα χρήματα, τουλάχιστον να παίρνης κάτι απο τους τόκους, ενώ μέχρι σήμμερα έχει 5 χρόνια νομίζω τίποτε δέν ωφελήθηκες απ’ αυτό. Τα έξοδα που κάμνομεν μέσα δέν τα βγάζομεν.

Με αγάπην πολλήν και φιλιά σε σένα, και στον Νίκον μας. Χριστόδουλος
