---
layout: post
title: "28-10-55"
subtitle: "Χριστόδουλος προς Δέσποιναν"
date: 2014-04-22 02:46:51 +0100
comments: true
categories: 
---

Δέσποινα Ταπακκούδη<br/>
Χλώρακαν – Πάφος

Αγαπητή μου γυναίκα, είμαι πάρα πολύ καλά δόξα σοι ο θεός. Επήρα την επιστολήν σου και εχάρηκα πολύ που είσαι και σύ καλά και όλοι οι δικοί μας. Δέν φαντάζεσαι με πόσην χαράν και αγωνία περιμένομεν την ημέραν που θα μας δώσουν τα γράμματα. Μαζευόμαστε όλοι οι φυλακισμένοι κύκλον μέσα στην αυλήν και φωνάζει ο Τσαούσιης τα ονόματα μας με την σειράν και μας τα δίδει. Εκείνος που δέν έχει στενοχωρείται πολύ. Επήρα και την επιστολήν της Στέλλας και την ευχαριστώ πολύ πές της. Εις άλλο σου γράμμα θέλω να μου γράψης και τα νέα του χωριού γιατί όπως βλέπεις εις την επίσκεψιν η ώρα μας είνε λίγη και δέν προκάμνομεν να κουβεντιάσωμεν. Μάθε ότι περνούμεν πολύ καλά και ώς προς το φαί και προς όλα και μή στενοχωρείσαι καθόλου γιατί πολύ σύντομα θα αποφυλακισθουμε. Μου έγραψες εις το προηγούμενο γράμμα ότι είσαι πάντα στο σπίτι και δέν βγαίνεις καθόλου έξω. Αυτό δέν είναι σωστό και δέν μου αρέσει καθόλου. Θέλω να είσαι πάντα χαρούμενη, να ντύννεσαι όπως πρέπει και να βγαίννεις έξω. Πάρτην ζακέτταν σου του κουμπάρου του Χαμπή να σου την τελειώση και όταν θα έρθης επίσκεψιν να τη φορέσης. Μήν λογαριάζης πώς είμαι φυλακήν, αλλά πές ότι επήγα εις ένα ταξίδι και θα επιστρέψω σύντομα. Οι μέρες περνούν γρήγορα χωρίς να το καταλάβουμε. Μήν λογαριάζης τες μέρες. Άστες να περνούν μόνες τους. Όταν δέν τις λογαριάζεις περνούν πιό εύκολα. Εγώ προσπαθώ και ήδη το κατόρθωσα να ζώ εδώ χωρίς σκέψιν και στενοχωρίαν ούτως ώστε να προφυλάξω την υγείαν μου, γιατί πρέπει να αποφυλακισθώ περισσότερον υγιής παρά ότι ήμουν πρίν.

Με αυτό το πρόγραμμα αγαπητή μου γυναίκα εγώ ζώ μέσα στην φυλακήν και σε παρακαλώ να με μιμηθής και σύ. Όταν έρθης εις την επίσκεψιν άν θυμηθής να μου φέρης μιάν οδοντόπασταν και ένα τσακμάκι και ελπίζω να σε ιδώ περισσότερον χαρούμενην, διορθωμένην και εντάξει. Σας έστειλα και κάρταν. Φρόντιζε να διαβάζης κάθε μέρα εφημερίδα να μαθθαίννης τα νέα, και να εξασκηθής εις το διάβασμα και προσπάθη εν τω μεταξύ να καλυτερεύης το γράψιμό σου. Εάν ιδής την Αγγέλα πές της να φέρη ένα τσακμάκι και μιάν χτενιάν του Χριστάκη. Αυτά προς το παρών έχω να σου γράψω και εύχομαι και ελπίζω σύντομα να ανταμωθούμε στο χωριό. Δόσε χαιρετισμούς στους γονείς μας, αδέρφια μας και σ ́όλους τους συγγενείς και γείτονες μας, καθώς και φιλιά στον Νίκον μας και πές του άν είνε φρόνιμος που θα έρθω θα του φέρω και ένα ποδηλατάκι.

    Θωρώ μιάν γύπαν τακτικά στα ύψη τσιαι γυρίζει
    Τσείπα της σιερετίσματα καμιάν φοράν άν τύσιη...
    Τσείπεν μου πάει στο χωριόν μά δέν σας εγνωρίζει.

Σας χαιρετώ και σας φιλώ με αγάπην<br/>
Χριστοδουλος


Aγαπητή μου μητέρα

Είμαι πολύ καλά δόξα σοι ο θεός. Ο θεός είναι μαζί μας και μας βοηθά και μας δυναμώννει. Μή στενοχωρείσαι καθόλου γιατί θα έρθωμεν πολύ γρήγορα. Η δουλειά μου είναι ράψιμον 3 1⁄2 ώρες πρίν το μεσημέριν και 3 ώρες μετά το μεσημέριν. Δέν κουραζόμαστε καθόλου. Δώσε χαιρετισμούς σε όλα τα αδέλφια μου και τις αδελφές μου, στους θείους και θείες μου, συμπεθέρους και σ'όλους τους συγγενείς μας.

Σου φιλώ το χέρι με αγάπην<br/>
ο υιός σου Χριστόδουλος

{% gallery %}
  {% galleryitem /images/1955/281055.jpg %}
  {% galleryitem /images/1955/281055B.jpg %}
{% endgallery %}
