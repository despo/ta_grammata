---
layout: post
title: "20-12-55"
date: 2014-04-22 03:52:20 +0100
comments: true
categories: 
---

Δέσποινα Ταπακκούδη<br/>
Χλώρακαν – Πάφος

Αγαπητή μου γυναίκα,

Είμαι πάρα πολύ καλά το ίδιον επιθυμώ και δι εσάς όλους. Σου γράφω προτού πάρω ακόμη το γράμμα σου. Το δικαίωμα μου για να σου στείλω επιστολήν είναι στο τέλος του μηνός, αλλά επήρα άδειαν να σου το στείλω πρό τας εορτάς, απο τας κεντρικάς φυλακάς. Φαντάζομαι ότι όσον ασήμαντη και άν είναι η επιστολή μου θα φέρη εις εσένα κουράγιο και ελπίδα και θα σου δώση την δύναμιν να γιορτάσης χαρούμενα την γέννησιν του Χριστού μας και τες άλλες γιορτές, γιατί πιστεύω και το γνωρίζω και απο τον εαυτό μου ότι όταν παίρνω επιστολήν απο οιονδήποτε αγαπητόν πρόσωπον και προ πάντως απο σένα, αισθάνομαι τον εαυτό μου ότι παίρνει νέες δυνάμεις και νέο κουράγιο. Εντός ολίγου θα γιορτάσωμεν τον καινούργιον χρόνον και τις άλλες μεγάλες γιορτές.Μή στενοχωρείσαι καθόλου γιατί εγώ θα είμαι μακριά σας, γιατί αυτό δέν είναι σπουδαίον και σοβαρόν. Εφ’ όσον ευρίσκομαι καλά είς την υγέιαν η σκέψις μου και η διάνοια μου θα είναι μαζί σου. Πάντως πιστεύω και ελπίζω οτι το επόμενον Πάσχα θα το γιορτάσωμεν μαζί. Πιστεύομεν και ελπίζομεν ότι ο νιογέννητος Χριστός μας θα φωτίση τας σκέψεις των κυρίαρχων μας και θα αναγνωρίσσι το δίκαιον μας και θα μας αποδώσωσι δικαιοσύνην. Πάντως γιά την ζωήν μας εδώ μή στενοχωριέστε γιατί περνούμεν πολύ καλά φτάννει να μαθθαίννομεν ότι είσθε καλά όλοι σας. Πόσοι και πόσοι άλλοι ευρίσκονται σήμμερα εις πολύ χειροτέραν θέσιν απο την ιδικήν μας και όμως ο θεός τους ενισχύει, τους βοηθά. Εμείς δόξα σοι ο θεός είμεθα εις πολύ καλή θέσιν. Μή χειρότερα να λέμε και δόξα σοι ο θεός..  ́Οταν θα μου γράψης γράψε μου και για τον Βάσον άν έστειλεν επιστολήν. Πήρα και το γράμμα του θείου σου του Σωτήρη και πές του τον ευχαριστώ πολύ. Γράψε μου και την σύστασιν του Λαζαρή για να του στείλω ιδιαίτερην κάρταν στην Λεμεσόν εκτός απο την δικήν σου. Ο Κώστας μούπε ότι ο Λεωνίδας έχει παραάπονον γιατί δέντου το είπες για νάρθη μαζί σας στην επίσκεψιν. Μήπως δέν πρόσεξες ότι στην κάρταν ήτο και ο Λεωνίδας. Επίσης γράψε μου ο Γιαννής που την Τάλαν ο ανιψιός μου άν έγιανε και επέστρεψε απο την Λευκωσίαν γιατί λέγω να σε ρωτήσω στην επίδκεψιν αλλά πάντα ξεχνώ. Tον Νίκον πρόσεχε τον απο τα κρυολογήματα, να φορήται και κλάτσες και να μή γυρίζει μέσα στην υγρασία και στο κρύο και πές του να είνε φρόνιμος και θα έρθω γρήγορα να του φέρω πράματα πολλά και το ποδηλατάκι. Εύχομαι να περάσετε καλές γιορτές και καλόν νέον έτος όλοι σας. Τα χριστούγεννα όταν θα μπής στην εκκλησία εκτός των δικών σου κεριών που θα ανάψης, άναψε και ένα για μένα γιατί εδώ άν και έχομεν εκκλησίαν κερί όμως δέν έχομεν. Δώσε χαιρετισμούς είς τους γονείς μας, αδέλφια μας και όλους τους συγγενείς. Πές στην μητέρα μου ότι είμαι πολύ καλά να μή στενοχωριέται καθόλου, και να μου στείλη μιάν ευχήν τώρα το Πάσχα. Έχετε πολλούς χαιρετισμούς απο τον κ. Λοιζίδην, Καπετάννιον, Μελί και Νικολήν με τους οποίους κοιμώμαι εις την ίδιαν κάμαραν και απο όλα τα άλλα παιδιά.


Σας φιλώ με αγάπην Χριστόδουλος

{% img /images/1955/201255.jpg 'γράμμα πρώτη σελίδα' 'images' %}
