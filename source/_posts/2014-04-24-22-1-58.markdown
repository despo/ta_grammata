---
layout: post
title: "22-1-58"
date: 2014-04-24 04:00:17 +0100
comments: true
categories:
---

Δέσποιναν Ταπακκούδη<br/>
Χλώρακαν - Πάφος

Αγαπητή μου Δεσποινού,

Είμαι πολύ καλά δόξα σοι ο θεός το ίδιον επιθυμώ και δι ́εσάς. Αυτές τες μέρες κλείουν τρία χρόνια που η μοίρα μας χώρισε. Δέν μπορώ να το πιστέψω τόσον εύκολα ότι πέρασαν τρία χρόνια και όμως είναι αλήθεια. Ο καιρός περνά τόσον εύκολα. Ευχαριστώ τον θεόν που μου έδωσε την δύναμιν της υπομονής, για να περάσω τα τρία αυτά χρόνια, σχεδόν χωρίς να τα νοιώσω, και να διατηρήσω εις απόλυτον υγείαν την σωματικήν, διανοητικήν και ψυχικήν μου κατάστασιν. Η υπομονή δέν είναι μικρόν και ασήμαντον πράγμα. Είναι ακριβόν και πολύτιμον δώρον το οποίον χαρίζει ο Παντοδύναμος εις εκείνους οι οποίοι αγωνίζονται με την πίστιν ότι θα το κερδίσουν, κατόπιν αγώνων και δοκιμσιών. Η ζωή μας ή καλύτερα το ταξίδι μας εις τον κόσμον αυτόν είναι όλον θύελλες και τρικυμίες και αλοίμονον εις εκείνους οι οποίοι δέν έμαθαν ή δέν θέλουν να μάθουν να υπομένουν. Το αποτέλεσμα τους θα είναι να βουλιάξουν και να καταποντισθούν μέσα στες θύελλες και στες τρικυμίες της ζωής. Η ιστορία του Ιώβ άς μας γείνη παράδειγμα. Με την υπομονήν του κατώρθωσε να αποκτήση επταπλάσια αγαθά απο όσα έχασε καθώς επίσης την εύνοιαν και την ευλογίαν του θεού. Αφού λοιπόν μας έδωσε ο θεός την υπομονήν και επεράσαμεντα τρία χρόνια, πιστεύω ότι θα μας ενισχύση και θα μας βοηθήση να περάσωμεν και τες λίγες μέρες που μας έμειναν, και να μας αξιώση να ανταμωθούμε στο φτωχικό σπιτάκι μας για να συνεχίσουμε την όμορφη και αγαπημένη μας ζωή μένοντες όμως πάντα δίπλα του και στο θέλημα του. Όσον πλησιάζουν οι μέρες τόσον αυξάνει και η χαρά μου. Δέν λογαριάζω πλέον πώς είμαι φυλακήν. Νομίζω πώς είμαι ελεύθερος. Ακόμα δέν ξέρω ακριβώς την ημέρα. Όταν θα μάθω θα σου το γράψω αργότερα. Άργησα να σου γράψω γιατί επερίμενα να πάρω το γράμμα σου. Σήμερα Πέμπτην πήρα το γράμμα σου και μόλις το διάβασα έκατσα και σου γράφω.
Χαίρω που είσθε όλοι καλά. Να δώσης χαιρετισμούς και περαστικά εκ μέρους μου εις την Ελένην και εις τον θείον μου τον Λεωνήν. Θα ήθελα να μπορούσες να παρακολουθήσης τες στιγμές που μας δίδονται τα γράμματα για να δής με τί ευλάβειαν και τί αγωνίαν διαβάζομεν τες επιστολές σας. Καταλυπημένοι και πικραμένοι φεύγουν οσοι για τον ένα ή τον άλλον λόγον δέν τυγχάννει να πάρουν επιστολήν. Όσην ώραν διαβάζομεν την επιστολήν σας είναι σαν να είσθε κοντά μας να μας ομιλείτε εσείς οι ίδιες. Γι ́αυτό όσον περισσότερον εκτεταμένη και όσον περισσότερα μας γράφετε σε μιάν επιστολήν, έτσι και μείς τόσον περισσότεραν χαράν και ευχαρίστησιν αισθαννόμεθα. Θέλω για μένα να μή στενοχωρήσαι τίποτε γιατί είμαι πολύ καλά. Το φαί μας εκαλυτέρεψε πάρά πρίν, η δουλειά μου είναι ήσυχη. Το στρώμα μας είναι καλό, δέν κρυώννομεν την νύκτα. Προχθές μου έδωσαν και κλάτσες μάλλινες και τώρα είμαι καθ ́όλα εν τάξει. Ο καιρός σήμμερα έγινε βροχερός. Το κρύο δέν είναι υπερβολικό. Εσύ όταν βλέπης τον εαυτό σου και δέν είναι καλά να πηγαίννης στον γιατρόν. Δεν μου έγραψες ούτε μου είπες στην επίσκεψιν άν επήγες σε γιατρόν όπως μου έλεγες στην πρόπερασμένην επίσκεψιν ότι θέλεις να πάς σε γιατρόν στην Λευκωσίαν. Όταν πάρης το γράμμα μου να μου γράψης γι ́αυτό το ζήτημα, και πώς πάει η υγεία σου. Απο το γράμμα σου έλειπε ένα κομμάτι δέν ξέρω άν έγραψε κανένας άλλος ή άν ήταν άγραφη κόλλα και την έκοψαν ή άν την έκοψες εσύ. Ο Νίκος τί γίνεται, δέν μου γράφεις τίποτε γι ́αυτόν. Να αρχίση πές του να μάθη να γράφη και να μάθη λογαριασμούς γιατί φέτος θα τον πάρω στο σχολείον. Θα του φέρω μιάν ωράιαν βαλιτσούν και ωραία βιβλία, τετράδια και πεννοφόρους. Προχθές στες 20 του μηνός ήσαν τα γενέθλια του. Τα βιβλία που θέλω να μου φέρης είναι τα εξής:<br/>
1) Για μιάν όμορφη ζωή. 2) Πορεία στο φώς. 3) Η ευτυχία είναι απλή. Να είναι άδετα γιατί είναι και πιό φτηνά. Θα τα βρήτε στο βιβλιοπωλείον την Ζωής ή στην Μητρόπολιν. Πές του Κώστα της Βρυονούς πολλούς χαιρετισμούς και να αγοράση και να διαβάση το βιβλιον τα Αγνά νειάτα. Δώσε τους θερμούς μου χαιρετισμούς στους γονείς μας, αδέλφια μας, στον Νικολήν, Χριστάκην, Αντρείκκον, Στέλλιον, Παπά Αντωνην, στον κουμπάρον τον Πανίκον, τον Κυριάκον, και την ευχαρίστησιν μου εις τον Γιώρκον Μαυρονικόλαν και τον Μιχαλάκην και εις όλους τους συγγενείς και όσους ρωτούν για μένα. Έρχεται και η κάρτα γρήγορα.

Με πολλήν αγάπην, Χριστόδουλος

{% gallery %}
  {% galleryitem /images/1958/220158.jpg 'γράμμα πρώτη σελίδα' 'images' %}
  {% galleryitem /images/1958/220158B.jpg 'γράμμα πρώτη σελίδα' 'images' %}
{% endgallery %}
