---
layout: post
title: "10-4-55"
subtitle: "Χριστόδουλος προς Δέσποιναν"
date: 2014-04-21 18:11:39 +0100
comments: true
categories:
---


Καν Δέσποινα Ταπακκούδη,<br/>
 Χλώρακα – Πάφος

Αγαπητή μου Δεσποινού

Επήρα την επιστολήν σου την Παρασευήν και ευχαριστήθηκα που είσθε όλοι καλά. Και εγώ δόξα σοι ο θεός είμαι πολύ καλά. Σήμερα Κυριακήν μας έδωσεν η διεύθυνση των φυλακών μάππαν και όλη μέρα επαίζαμεν. Επίσης κατόπιν παρακλήσεως μας, μας εδόθη άδεια όλες τες μέρες να είμεθα έξω στην αυλήν να ασχολούμεθα με μικροδουλειές για να περνά η ώρα 7 ώρες και τες υπόλοιπες ώρες ασχολούμεθα με διάφορα παιχνίδια, ζίζιρον, αντρές, ντάμα κ.λ. Σάββατον μετά το μεσημέριν και Κυριακήν δέν εργαζόμεθα. Τα ρούχα που μου έστειλες τα επήρα και μή μου στείλης άλλα πλέον μέχρι της δίκης μας γιατί τα πλέννομεν εδώ και τα αλλάσσομεν. Δεν θέλω να στενοχωριέσαι και να λυπάσαι καθόλου. Στην δίκην που θα έρθω θέλω να σε δώ διορθωμένην. Αυτό θα με ευχαριστήση πολύ.

Στο άλλο σου γράμμα θέλω να μου γράψης για τον Βάσον άν ήρθε ή άν πρόκειται να έρθη. Σας εύχομαι να περάσετε καλές γιορτές με όλες σας τες χαρές και μή στενοχωριέσαι πώς εγώ είμαι μακριά. Εφόσον είμαι καλά στην υγείαν το ίδιον είναι ώς να ευρισκόμουν και εκεί. Ο νούς μου και η σκέψις μου θα είναι μαζί σου. Του λάκκου του στρογγυλού κάμετου με σανίδι ένα σκέπασμα και πρόσεχε πάντοτε τον Νίκον. Μήν τον αφήνετε ποτέ μόνον του.

Δώσε χαιρετισμούς είς τους γονείς μας, στον Νικολήν, Μαρούλλα, Στέλλαν, Ρεβεκκούν, Κόκον, Χαμπήν, Στασούν, στετέσες μας Σωτήρην σ’ όλα τ’ αδέλφια μου, στον κ. Λάρμον και την κ. Μάρω την οποίαν και ευχαριστώ που σε εβοήθησεν στο γράψιμο της επιστολής που μου έστειλες γιατί νομίζω είναι δικό της, και σε όλους τους συγγενείς.

Σε χαιρετώ με αγάπην<br/>
Χριστόδουλος

Αυτά διάβασε τα στην μητέρα μου σε παρακαλώ.

Αγαπητή μου μητέρα,<br/>
Είμαι και περνώ πολύ καλά. Δεν θέλω τώρα στα γηρατεία σου να στενοχωριέσαι για μένα. Εφ’ όσον είμαι καλά εις την υγείαν θέλω να χαίρεσαι. Μήν νομίζεις ότι η φυλακή είναι κανένας τόπος βασάνων. Όχι. Στες φυλακές περνούμεν καλλίτερα και απο ότι περνούσαμε σπίτι μας. Λοιπόν μή στενοχωριέσαι καθόλου.

Σου φιλώ το χέρι με αγάπην,<br/> ο γιός σου Χριστόδουλος

{% gallery %}
  {% galleryitem /images/1955/10041955-1.jpg %}
  {% galleryitem /images/1955/10041955-2.jpg %}
{% endgallery %}
